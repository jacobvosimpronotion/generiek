<h3>Begrippenkader voor boor- en wandonderzoek</h3>
<p>Boor- en wandonderzoek levert informatie over het deel van de ondergrond dat op een bepaalde locatie is doorboord of ontsloten. Welk deel van de ondergrond dat is wordt tot op zekere hoogte bepaald door het vakgebied. Omdat er allerlei vakgebieden samenkomen in de basisregistratie ondergrond is een gemeenschappelijk begrippenkader nodig om voor iedereen duidelijk te kunnen maken over welk deel van de ondergrond het eigenlijk gaat (<a href='#indeling_ruimte'></a>).</p>

<figure id='indeling_ruimte'><img src='https://raw.githubusercontent.com/BROprogramma/generiek/gh-pages/bg/media/indeling_ruimte.png' width='350' />
<figcaption>De begrippen die in de basisregistratie ondergrond gebruikt worden voor de indeling van de ruimte.</figcaption>
</figure>

<p>Voor de basisregistratie omvat de <i>ondergrond</i> alles wat zich onder het oppervlak van de vaste aarde bevindt. Als we ons beperken tot de bovenste kilometers - het deel dat nog met boren wordt bereikt- bestaat de ondergrond van Nederland gewoonlijk uit relatief los materiaal bovenin en relatief vast materiaal onderin. In de basisregistratie ondergrond gebruiken we dat verschil om uitdrukking te geven aan de begrippen die we ook in de gewone spreektaal gebruiken <i>grond</i>, resp. <i>gesteente</i>.</p>

<p>Het begrip <i>bodem</i> wordt gebruikt voor het bovenste deel van de ondergrond en dat op een nogal losse manier. Het begrip wordt vaak strikter gedefinieerd bijvoorbeeld door het te beperken tot de bovenste 120 cm van de ondergrond of tot het deel waarin bodemvormende processen spelen, maar die striktheid is vooralsnog niet handig gebleken.</p>

<p>Het oppervlak dat de vaste aarde begrenst is een belangrijk element in het begrippenkader. Daar waar het oppervlak niet met water bedekt is, begint de ondergrond bij het <i>maaiveld</i> (<a href='#verticaal_referentiepunt'></a>). Daar waar de aarde bedekt is met water, begint de ondergrond bij de bodem van het waterlichaam, de <i>waterbodem</i>. Het grensvlak fungeert als nulpunt voor de diepte. In de terminologie van de basisregistratie is het <i>lokaal verticaal referentiepunt</i> het punt waar een boring of wand het grensvlak snijdt. De afstand tot het referentievlak - NAP op land - wordt <i>verschuiving</i> genoemd (<a href='#verticaal_referentiepunt'></a>).</p>

<figure id='verticaal_referentiepunt'><img src='https://raw.githubusercontent.com/BROprogramma/generiek/gh-pages/bg/media/BG lokaal verticaal referentie.png' width='50' /> <img src='https://raw.githubusercontent.com/BROprogramma/generiek/gh-pages/bg/media/verticaal_referentiepunt_SFR.png' width='50' />
<figcaption>Het nulpunt voor de diepte, het lokaal verticaal referentiepunt, is in een boring het punt waar de boring het maaiveld (1) of de waterbodem (2) snijdt en is in een wand het punt waar de zgn. beschrijflijn het maaiveld snijdt. Wanden worden nooit gerealiseerd onder water waar de waterbodem als nulpunt fungeert. De afstand tussen het verticaal referentiepunt en het verticaal referentievlak, NAP in dit geval, is de verschuiving.</figcaption>
</figure>

<p>Binnen bepaalde vakgebieden wordt in het onderzoek ook aandacht gegeven aan materiaal dat op de ondergrond ligt. In de bodemkunde en toegepaste geologie kan de laag strooisel die lokaal, met name in bossen, op het maaiveld ligt worden onderzocht (zie <a href='#indeling_ruimte'></a>). In de geotechniek en geologie wordt soms de laag slib, een mengsel van water en sediment, die lokaal op de waterbodem ligt in het onderzoek meegenomen (<a href='#verticaal_referentiepunt'></a>).</p>
